বার্লিন (জার্মান: Berlin বেয়ালিন্‌') জার্মানির রাজধানী, এবং ইউরোপ মহাদেশের একটি ঐতিহাসিক শহর। বার্লিন শহরে ৩৪ লক্ষেরও বেশি লোক বাস করেন। শহরটি একাধারে একটি শহর এবং জার্মানির একটি রাজ্য। বার্লিনের আয়তন ৩৪৩ বর্গমাইল; এটির আয়তন প্যারিস শহরের প্রায় ৯ গুণ।
বার্লিন একটি বহুসাংস্কৃতিক শহর। বিশ্বের ১৮৪টি দেশ থেকে আগত প্রায় ৪ লক্ষ ৩০ হাজার অভিবাসী বার্লিনে বাস করে। এদের মধ্যে তুরস্ক থেকে আগত অভিবাসীরা সংখ্যা সবচেয়ে বেশি; বার্লিনে প্রায় ১ লক্ষ ১৯ হাজার তুর্কি অভিবাসী বাস করে। তুরস্কের বাইরে বার্লিনেই ইউরোপে তুর্কিদের সবচেয়ে বড় সম্প্রদায় অবস্থিত।
১৯৪৯ সাল থেকে ১৯৯০ পর্যন্ত বার্লিন পূর্ব বার্লিন ও পশ্চিম বার্লিন---এই দুই ভাগে বিভক্ত ছিল। ১৯৬১ সালে পূর্ব জার্মান সরকার সেখানকার নাগরিকদের পশ্চিম বার্লিনে পালিয়ে যাওয়া ঠেকাতে দুই বার্লিনের মাঝে একটি দেয়াল তুলে দেয়। দেয়ালটি ১৯৬১ সাল থেকে ১৯৮৯ সাল পর্যন্ত টিকে ছিল। ঐ সময় ৫ হাজারেরও বেশি ব্যক্তি দেয়ালটি টপকানোর চেষ্টা করে; এদের মধ্যে ৩২০০ জনকে গ্রেফতার করা হয় এবং ১৯১ জন নিহত হয়।
১৯৮৯ সালে দেয়ালটি ভেঙে ফেলার পর বার্লিনের ব্রান্ডেনবুর্গ ফটক পূর্ব ও পশ্চিম বার্লিনের পুনঃএকত্রীকরণের প্রতীক হিসেবে দাঁড়িয়ে আছে।
বার্লিনের স্থানীয় ফুটবল দলের নাম হের্টা বে এস ৎসে বের্লিন। তারা ঘরোয়া ম্যাচগুলি বার্লিনের "অলিম্পিয়াষ্টাডিয়ন" নামের স্টেডিয়ামে খেলে থাকে। এই স্টেডিয়ামেই ১৯৩৬ সালের গ্রীষ্মকালীন অলিম্পিক্‌স অনুষ্ঠিত হয়।
বার্লিনে কুকুর পোষা খুবই ব্যয়বহুল একটি কাজ। কুকুরের মালিককে প্রতি বছর দেড়শ ইউরো কর দিতে হয়।
বার্লিনের কাউফ্‌হাউস ডেস ভেস্টেন্‌স (Kaufhaus des Westens, সংক্ষেপে KaDeWe, কাডেভে) ইউরোপের বৃহত্তম ডিপার্টমেন্ট স্টোর। এর আট তলাবিশিষ্ট ভবনে প্রায় ৪ লক্ষ জিনিস বেচা কেনা হয়।
মার্কিন যুক্তরাষ্ট্রের লস অ্যাঞ্জেলেস বার্লিনের ভগ্নী শহর।
